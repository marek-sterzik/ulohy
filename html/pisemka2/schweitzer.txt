Albert Schweitzer
-----------------

Albert Schweitzer (14. ledna 1875, Kaysersberg, Horní Alsasko, dnes Francie – 4. září 1965, Lambaréné,
dnes Gabon) byl francouzský protestantský teolog, misionář, filozof, etik, muzikolog (proslul především
jako jeden z nejvýznamnějších znalců, vykladačů a interpretů díla Johanna Sebastiana Bacha), varhanní
virtuóz a lékař.  V roce 1952 obdržel Nobelovu cenu za mír za svůj altruismus, úctu k životu a neúnavnou
humanitární práci, která pomohla uvést do života myšlenku bratrství mezi lidmi a národy.

Schweitzer pocházel z Alsaska – prostoru, na který si od nepaměti dělaly nárok Francie i Německo. S tím
souvisí i Schweitzerova rodná francouzština celoživotně poznamenaná alsaským německým dialektem. Alsasko
v té době bylo součástí Německa a jeho obyvatelé měli německé občanství.  Byl synem protestantského
(luterského) faráře, matka byla dcerou evangelického pastora. Měl hudební nadání a rodiče ho od dětství
vedli k hudebnímu vzdělání. Už jako devítiletý hrával na varhany v místním kostele.  V roce 1893 odmaturoval
na střední škole v Mylhúzách a podle rodinné tradice šel studovat filozofii a teologii na univerzitách ve
Štrasburku, Paříži a Berlíně. Při studiu se zdokonaloval ve hře na varhany a získal odborné znalosti o
konstrukci těchto nástrojů. Stal se vynikajícím varhaníkem, interpretoval zejména dílo J. S. Bacha.

V roce 1904 se rozhodl, že důkladně změní svůj život. Podnětem k tomu byl článek v časopise francouzské
misionářské společnosti, který popisoval těžký život domorodců v rovníkové Africe. Chtěl se
vypravit do Afriky, aby mohl přímo na místě pomáhat potřebným.  V roce 1905 začal studovat medicínu
na štrasburské univerzitě. Ke studiu musel mít povolení vlády, která to vyřešila výjimkou v situaci,
kdy člen akademického sboru je zároveň veden jako řádný posluchač. Studia medicíny dokončil v roce 1912,
absolvoval i postgraduální studium tropické medicíny v Paříži. Během svých studií pokračoval v pedagogické
práci na univerzitě i ve své činnosti muzikologa a hudebníka.  Oženil se s učitelkou Helenou Bresslauovou,
která se přihlásila do ošetřovatelského kurzu, aby se stala jeho pomocnicí v péči o nemocné domorodce.

Roku 1913 spolu manželé Schweitzerovi odjeli do Afriky s nákladem léků a zdravotních přístrojů do misijní
stanice v Lambaréné (tehdy Francouzská rovníková Afrika, dnes Gabon).  Albert Schweitzer tam z vlastních
prostředků založil nemocnici, kterou financoval jednak z darů, jednak z prostředků, které vydělával jako
varhanní virtuóz prostřednictvím koncertů.  Vezl si s sebou i speciálně upravené piano s varhanovými
pedály. V nemocnici, založené hluboko v pralese, byli léčeni lidé, kteří do té doby žádnou lékařskou
péči neměli. Mnozí trpěli leprou, malárií, úplavicí, spavou nemocí nebo svrabem. Schweitzer byl velkým
ochráncem zvířat a kromě lidí léčil i zvířata a staral se o ně. Jeho myšlenka úcty k životu vycházela
z přesvědčení, že všechny formy života jsou si rovny. Je třeba mít odpovědnost ke všemu živému,
včetně rostlinstva. Život v žádných svých projevech nesmí být potlačován a ničen.
